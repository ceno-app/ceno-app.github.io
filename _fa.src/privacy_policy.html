<title>مرورگر سِنو | حریم خصوصی</title>
 <section>
    <div class="default-vpadding default-width mobile-margin">
<h1>شرایط استفاده و اطلاعیه حریم خصوصی مرورگر سِنو</h1>

<h2>۱. مقدمه</h2>
<p>این «شرایط استفاده» مرورگر سِنو («سِنو») همراه با «اطلاعیه حریم خصوصی» (که مجموعا «شرایط» نامیده می‌شوند)، برای تمامی کاربران سِنو – مرورگر موبایل همتا‌به‌همتا – الزام‌آور است. با نصب و اجرای برنامه مرورگر سِنو («سرویس»)، موافقت می‌کنید که به این توافق‌نامه بین خودتان و شرکت eQualitie Inc. («eQualitie»، «ما») پایبند باشید و از آن پیروی کنید. برنامه مرورگر سِنو و خدمات مرتبط، توسط eQualitie به‌صورت رایگان ارائه می‌شود و همان‌گونه که هست، در اختیار کاربران قرار می‌گیرد.</p>

<h2>۲. شرایط استفاده</h2>
<p>برنامه مرورگر سِنو در راستای ارزش‌های بنیادین eQualitie طراحی شده است. با استفاده از این نرم‌افزار، شما می‌پذیرید که از سِنو برای انتشار، اشتراک‌گذاری یا ذخیره‌سازی محتوایی که با ارزش‌های بنیادین eQualitie، قوانین جاری استان کبک یا کشور کانادا، یا مفاد اعلامیه جهانی حقوق بشر در تضاد باشد، استفاده نکنید. این موارد شامل – اما نه محدود به – محتوایی است که:</p>
<p><ul>
<li>حقوق مربوط به حفاظت از اطلاعات شخصی را نقض می‌کند، از جمله اصول بنیادین یا مفاد قانونی «قانون حریم خصوصی کانادا» یا «قانون حمایت از اطلاعات شخصی و اسناد الکترونیکی» (PIPEDA)؛</li>
<li>شامل محتوای سوءاستفاده جنسی از کودکان می‌شود (حتی اگر از نظر قانونی جزو سوءاستفاده جنسی کودک محسوب نشود، اما بهره‌کشی جنسی از کودکان یا ترویج آن را در بر داشته باشد)، پورنوگرافی غیرقانونی یا هرگونه محتوای خلاف عفت عمومی است؛</li>
<li>حاوی اعمال خشونت‌آمیز افراطی یا فعالیت‌های تروریستی است یا آن‌ها را ترویج می‌دهد، از جمله تبلیغات تروریستی یا افراط‌گرایانه خشونت‌طلب؛</li>
<li>مروج تعصب، نفرت یا تحریک به خشونت علیه فرد یا گروهی از افراد بر اساس نژاد، مذهب، قومیت، ملیت، جنسیت، هویت جنسیتی، گرایش جنسی، ناتوانی، معلولیت یا هر ویژگی دیگری مرتبط با تبعیض یا به‌حاشیه‌راندگی سیستماتیک باشد؛</li>
<li>شامل فایل‌هایی حاوی ویروس، تروجان، کرم، بمب منطقی (logic bombs) یا دیگر محتوای مخرب یا زیان‌بار از منظر فناورانه باشد.</li>
</ul></p>

<p><b>مسئولیت محتوا</b></p>

<p>eQualitie مسئولیتی در قبال محتوایی که کاربران از طریق شبکه بیت‌تورنت یا سرورهای شخص ثالث به اشتراک می‌گذارند یا توزیع می‌کنند ندارد. در حالی که سِنو بستر اشتراک‌گذاری غیرمتمرکز محتوا را فراهم می‌کند، مسئولیت قانونی و اخلاقی محتوای به اشتراک‌گذاشته‌شده کاملا بر عهده کاربران است. به کاربران توصیه می‌شود هنگام استفاده از این سرویس، قوانین مربوطه و دستورالعمل‌های اجتماعی را رعایت کنند. سِنو محتوای کاربران را به‌صورت فعال پایش یا مدیریت نمی‌کند، اما در صورت دریافت گزارش سوءاستفاده‌ای که ناقض این شرایط استفاده باشد – از جمله ترویج محتوای غیرقانونی، آسیب‌زننده یا ممنوع – این حق را برای خود محفوظ می‌دارد که بررسی کرده و اقدامات لازم (مانند غیرفعال‌سازی دسترسی به برخی قابلیت‌ها) را انجام دهد.</p>

<h2>۳. اطلاعیه حریم خصوصی</h2>

<p>این بخش برای اطلاع‌رسانی به بازدیدکنندگان درباره سیاست‌های eQualitie در خصوص جمع‌آوری، استفاده و افشای اطلاعات شخصی کاربران این سرویس تهیه شده است.</p>

<h3>۳.۱ جمع‌آوری داده</h3>

<p>برای استفاده از مرورگر سِنو، نیازی به ارائه هیچ‌گونه اطلاعات شناسایی‌کننده شخصی نیست. این مرورگر به‌گونه‌ای طراحی شده که بتواند بدون شناسه کاربری، نام‌، نام مستعار، حساب کاربری یا هر نوع داده کاربری دیگری، امکان دسترسی به محتوای آنلاین را فراهم کند. eQualitie از هویت کاربران و این که با چه کسانی همگام‌سازی یا اشتراک‌گذاری انجام می‌دهند، اطلاعی ندارد. eQualitie به حریم خصوصی کاربران احترام می‌گذارد و تنها در صورت کسب رضایت قبلی کاربر و پس از حذف اطلاعات شناسایی‌کننده، اطلاعات کاربری (مانند آمارهای استفاده) را جمع‌آوری خواهد کرد. </p>

<p>در فرآیند راه‌اندازی، سِنو از کاربر درخواست رضایت می‌کند تا اطلاعات آماری ناشناس و تجمیع‌شده را با ما به اشتراک بگذارد. ما از پلتفرم <a href="https://cleaninsights.org/">Clean Insights </a>برای درک بهتر الگوهای استفاده از برنامه بهره می‌بریم. داده‌ها به‌گونه‌ای جمع‌آوری می‌شوند که <a href="https://guardianproject.info/privacy">حریم خصوصی کاربران حفظ شود</a>: کوکی‌ها را رهگیری نمی‌کنیم، آدرس IP ذخیره نمی‌شود، اطلاعات شخصی ثبت نمی‌شود و مسیر حرکت کاربران بین وب‌سایت‌ها را دنبال نمی‌کنیم. ما از نسخه خودمیزبان <a href="https://matomo.org/">Matomo</a>برای گردآوری داده‌های ناشناس درباره نحوه استفاده شما از برنامه استفاده می‌کنیم. اطلاعات جمع‌آوری‌شده هر ۹۰ روز حذف می‌شوند.</p>

<p>ما در بازه‌های زمانی ساعتی، روزانه و ماهانه، داده‌های تجمیع‌شده مختلفی را برای درک تعداد کاربران، از جمله اطلاعات ASN مبدا شبکه و کشور، در حالت مرورگری عمومی، جمع‌آوری می‌کنیم.</p>

<p>تزریق‌کننده‌ها (Injectors) سرورهایی هستند که می‌توانند درخواست‌های محتوای کاربران را در شبکه ببینند، از جمله آدرس IP کاربر و نام وب‌سایت مورد نظر. تزریق‌کننده‌ها برای ۱) وارد کردن محتوای وب به شبکه غیرمتمرکز و ۲) تایید صحت محتوای واردشده ضروری هستند. در شبکه سِنو، تزریق‌کننده‌ها توسط تیم سِنو اجرا و مدیریت می‌شوند. eQualitie همه گزارش‌های دسترسی را هر ۲۴ ساعت حذف می‌کند.</p>

<p>Bootstrap Servers سرورهایی هستند که برای معرفی دستگاه شما به شبکه بیت‌تورنت استفاده می‌شوند. ما آدرس IP کاربران را به سرورهای bootstrap خودمان و سرورهای bootstrap شخص ثالث ارسال می‌کنیم. در مورد سرورهای خودمیزبان، آدرس‌های IP تنها در حافظه موقت نگهداری می‌شوند. این آدرس‌ها هر از گاهی بررسی شده و اگر دیگر به ترافیک بیت‌تورنت پاسخ ندهند، حذف می‌شوند.</p>

<h3>۳.۲ اشتراک‌گذاری داده‌ها</h3>

<p>مرورگر سِنو (و شرکت eQualitie) هیچ‌گونه داده‌ای را با اشخاص ثالث به اشتراک نمی‌گذارد. </p>

<p>این برنامه دو حالت عملکرد دارد: عمومی و شخصی. در حالت عمومی، هر محتوایی که دریافت می‌شود بخشی از شبکه بیت‌تورنت می‌شود و سایر کاربرانی که به دنبال همان محتوا هستند می‌توانند به آن دسترسی پیدا کنند. در مقابل، حالت شخصی تضمین می‌کند که هیچ فعالیتی با شبکه به اشتراک گذاشته نمی‌شود و تجربه‌ای خصوصی از مرور وب را فراهم می‌سازد. کاربران می‌توانند بنا به ترجیحات خود، برای ایجاد توازن میان دسترسی و حریم خصوصی، بین این دو حالت جابه‌جا شوند.</p>

<p>هر زمان که در حالت عمومی محتوایی را درخواست یا به اشتراک می‌گذارید، رکوردی ثبت می‌شود که آدرس IP شما را با آن محتوای بازیابی‌شده از یک وب‌سایت خاص مرتبط می‌کند. برای مثال، هر کسی می‌تواند از شبکه بیت‌تورنت فهرستی از آدرس‌های IP مرتبط با example.com را درخواست کند.</p>

<p>کاربرانی که محتوا را با دیگران به اشتراک می‌گذارند ممکن است هزینه‌ای اضافه برای داده مصرفی متحمل شوند زیرا محتوا از دستگاه آن‌ها به دستگاه سایر کاربران سنو کپی می‌شود.</p>

<p>زبانه‌های عمومی از تمام روش‌های اتصال موجود در شبکه سِنو برای دریافت محتوای مورد نظر استفاده می‌کنند. هنگام مرور در حالت عمومی، کاربران ردپایی از فعالیت خود در شبکه عمومی بیت‌تورنت باقی می‌گذارند (از جمله آدرس IP و وب‌سایت درخواست‌شده). محتوایی که در زبانه عمومی از طریق دستگاه کاربر دریافت می‌شود، از طریق شبکه بیت‌تونت با دیگر کاربران سِنو به اشتراک گذاشته خواهد شد.</p>

<p>در حالت شخصی، فقط با تزریق‌کننده‌ها تماس گرفته می‌شود تا وب‌سایت مورد نظر برای شما بازیابی و تحویل داده شود. در این حالت، جست‌وجو به شبکه بیت‌تورنت ربط پیدا نمی‌کند و تلاشی برای یافتن محتوا روی دستگاه کاربران دیگر صورت نمی‌گیرد.</p>

<p>اطلاعاتی که در یک زبانه شخصی درخواست و دریافت می‌شود، با هیچ‌ کس دیگری به اشتراک گذاشته نمی‌شود. هیچ‌گونه رکوردی از فعالیت‌های کاربر در شبکه بیت‌تورنت ثبت نمی‌شود. زبانه‌های شخصی برای ورود به حساب‌های شبکه اجتماعی یا هر سرویسی که نیاز به احراز هویت دارد مناسب‌اند، یا برای زمانی که کاربر نمی‌خواهد هیچ‌ یک از فعالیت‌هایش در سِنو در شبکه بیت‌تورنت ثبت شود.</p>

<p><b>پل‌ها (Bridges)</b></p>

<p>برای اطمینان از این که کلاینت سِنو شما همیشه بتواند به یک تزریق‌کننده دسترسی پیدا کند، ما قابلیتی به نام پل (Bridge) نیز ایجاد کرده‌ایم. اگر تزریق‌کننده‌ها در شبکه شما مسدود شده باشند، برنامه سِنو به‌دنبال پل‌های در دسترس می‌گردد که بتوانند درخواست شما را به تزریق‌کننده‌ها منتقل کنند. کاربران می‌توانند با فعال‌سازی حالت پل در تنظیمات مرورگر سِنو، به بهبود دسترسی دیگران به محتوای وب کمک کنند. فعالیت پل برای اپراتور آن قابل مشاهده نیست (مگر این که به‌طور فعال اتصالات ورودی و خروجی دستگاه خود را پایش کند). وظیفه پل دریافت درخواست‌های شبکه از دیگر کاربران سِنو برای دسترسی به یک تزریق‌کننده و ارسال آن درخواست است. آدرس IP دستگاه اپراتور پل در شبکه بیت‌تورنت به‌عنوان یک پل قابل دسترسی ثبت خواهد شد.</p>

<p>برای اطلاعات بیشتر درباره نحوه استفاده از مرورگر سِنو، به صفحه <a href="https://ceno.app/en/support.html">پرسش‌های رایج</a> یا <a href="https://ceno.app/user-manual/en/">راهنمای کاربر</a> مراجعه کنید. eQualitie هیچ‌گونه مسئولیتی در قبال محتوایی که روی سرورهای دیگر به اشتراک گذاشته یا توزیع می‌شود ندارد. </p>

<h3>۳.۳ داده‌های گزارش</h3>

<p>کاربران می‌توانند از طریق منوی تنظیمات مرورگر سِنو، به‌صورت اختیاری قابلیت ثبت گزارش (لاگ) را فعال کنند. در صورت فعال بودن، مرورگر سِنو فایل‌های گزارش (logfile) را روی دستگاه کاربر ایجاد می‌کند. هدف از این فایل‌ها، صرفا ثبت فعالیت دستگاه برای کمک به فرآیند رفع اشکال، در صورت بروز مشکل در اتصال به دیگر کاربران یا هنگام استفاده از سِنو است. این فایل گزارش روی دستگاه کاربر باقی می‌ماند، مگر این که کاربر تصمیم بگیرد آن را برای دریافت پشتیبانی برای ما ارسال کند. این فایل به‌طور خودکار زمانی حذف می‌شود که حجم آن به ۱۵ مگابایت برسد.</p>

<p>در صورتی که کاربر تصمیم به تماس با ما بگیرد، داده‌های شناسایی‌کننده‌ای که ممکن است جمع‌آوری شود، شامل موارد زیر خواهد بود:</p>
<p><ul>
<li>نشانی ایمیل – در صورتی که کاربر از طریق ایمیل با ما تماس بگیرد؛</li>
<li>اطلاعاتی که کاربر ممکن است از طریق ایمیل، تیکت پشتیبانی یا وب‌سایت‌های eQualitie ارسال کند، همراه با متادیتای مربوطه – به‌منظور ارائه پشتیبانی فنی؛</li>
<li>سابقه مرور و فعالیت کاربر در وب.</li>
</ul></p>

<p>هیچ‌ یک از این اطلاعات با اشخاص ثالث به اشتراک گذاشته نمی‌شود.</p>

<h3>۳.۴ گزارش اشکال</h3>

<p>کاربران می‌توانند از طریق منوی تنظیمات مرورگر سِنو، به‌صورت اختیاری قابلیت ارسال گزارش اشکال را فعال کنند. در صورت فعال‌سازی، مرورگر سِنو هنگام بروز مشکل در حین اجرای برنامه، گزارش‌های اشکال را ارسال خواهد کرد. گزارش‌های اشکال به‌صورت خودکار به سروری ارسال می‌شوند که توسط eQualitie مدیریت می‌شود. ما برای گزارش‌گیری خرابی‌ها از سرویس Sentry استفاده می‌کنیم.</p>

<p>Sentry داده‌های مربوط به اشکالات را تا ۹۰ روز در محیط عملیاتی (production) نگهداری می‌کند. اشکالات مشابه در یک گروه دسته‌بندی می‌شوند و بعد از این مدت به‌طور کامل حذف می‌گردند. وقتی همه اشکالات یک گروه پاک شوند، کل آن گروه هم حذف می‌شود. </p>

<h3>۳.۵ کوکی‌ها</h3>

<p>برنامه مرورگر سِنو از کوکی استفاده نمی‌کند.</p>

<h3>۳.۶ لینک به وب‌سایت‌های دیگر</h3>

<p>این سرویس ممکن است شامل لینک‌هایی به وب‌سایت‌ها یا خدماتی باشد که توسط اشخاص ثالث اداره می‌شوند. این وب‌سایت‌های بیرونی تحت کنترل یا نظارت eQualitie نیستند و ما هیچ‌ گونه تعهد یا تضمینی در مورد محتوای آن‌ها، امنیت‌شان یا شیوه‌های مربوط به حفظ حریم خصوصی آن‌ها ارائه نمی‌دهیم.</p>

<p>با کلیک روی لینک‌های شخص ثالث، شما می‌پذیرید و تایید می‌کنید که:</p>
<p><ul>
<li>تعامل شما با این سایت‌های شخص ثالث صرفا بر اساس شرایط استفاده و سیاست‌های حریم خصوصی خود آن‌ها صورت می‌گیرد؛</li>
<li>eQualitie مسئولیتی در قبال محتوا، جمع‌آوری داده یا عملکرد این وب‌سایت‌ها یا خدمات شخص ثالث ندارد؛</li>
<li>بازدید از سایت‌های خارجی که از طریق سِنو به آن‌ها لینک داده شده است، کاملا با مسئولیت شخصی شما انجام می‌شود.</li></ul></p>

<p>ما به‌شدت توصیه می‌کنیم که:</p>
<p><ul>
<li>هنگام کلیک روی لینک‌های ناشناس یا نامطمئن، جانب احتیاط را رعایت کنید؛</li>
<li>پیش از استفاده از هر سایت، سیاست‌های حریم خصوصی و شرایط استفاده آن را مطالعه کنید؛</li>
<li>از ارائه اطلاعات شخصی یا حساس به این سایت‌ها، مگر در صورت اطمینان از امنیت و هدف آن‌ها، خودداری کنید.</li></ul></p>

<p>eQualitie هرگونه مسئولیت در قبال خسارت یا آسیب ناشی از استفاده شما از لینک‌ها یا خدمات شخص ثالث را سلب می‌کند. </p>

<h3>۳.۷ حریم خصوصی کودکان</h3>

<p>ما به‌طور آگاهانه هیچ‌گونه اطلاعات شناسایی‌کننده‌ای از کودکان جمع‌آوری نمی‌کنیم. از همه کودکان می‌خواهیم که هرگز اطلاعات شناسایی‌کننده شخصی خود را از طریق این برنامه یا خدمات آن ارسال نکنند. همچنین از والدین و سرپرستان قانونی می‌خواهیم که بر استفاده کودکان از اینترنت نظارت داشته باشند و با آموزش به آن‌ها، از ارسال اطلاعات شخصی از طریق این برنامه بدون اجازه، جلوگیری کنند. اگر بنا بر دلایلی باور دارید که کودکی از طریق این برنامه یا خدمات آن، اطلاعات شناسایی‌کننده شخصی خود را برای ما ارسال کرده، لطفا با ما تماس بگیرید. برای این که بتوانید در کشور خود با پردازش اطلاعات شخصی‌تان موافقت کنید، باید حداقل ۱۶ سال سن داشته باشید. (در برخی کشورها ممکن است این رضایت از سوی والدین یا سرپرست قانونی داده شود).</p>

<h3>۳.۸ تغییر این شرایط</h3>

<p>ما ممکن است گاهی این شرایط را به‌روزرسانی کنیم. بنابراین، توصیه می‌شود هر از چند گاهی این صفحه را مرور کنید تا از تغییرات احتمالی آگاه شوید.</p>

<p>این مجموعه شرایط از تاریخ ۱۸ دسامبر ۲۰۲۴ لازم‌الاجرا است.</p>

<h2>۴. واژه‌نامه</h2>

<p><b>Bootstrap Servers:</b> سرورهایی که برای کمک به ورود دستگاه شما به شبکه بیت‌تورنت استفاده می‌شوند.</p>

<p><b>پل‌ها (Bridges):</b> سرورهایی که مرورگر سِنو را اجرا می‌کنند (از جمله دستگاه‌های کاربران در صورت فعال بودن حالت پل) و در صورتی که روش‌های دیگر اتصال در دسترس نباشند، برای انتقال درخواست‌های محتوای وب به کار می‌روند.</p>

<p><b>تزریق‌کننده‌ها (Injectors):</b> سرورهایی که توسط eQualitie اجرا می‌شوند و وظیفه دارند محتوای وب را از سرورهای اصلی دریافت کرده و به دستگاه کاربرانی که آن را درخواست کرده‌اند منتقل کنند.</p>

<p><b>حالت شخصی (Personal Mode):</b> در این حالت، فعالیت مرورگر با هیچ‌کس دیگری به اشتراک گذاشته نمی‌شود. محتوای وب به‌صورت امن از سرور اصلی یا از طریق تزریق‌کننده‌ها دریافت می‌شود.</p>

<p><b>حالت عمومی (Public Mode):</b> در این حالت، مرورگر از تمام روش‌های اتصال موجود برای دریافت محتوای وب از شبکه سِنو استفاده می‌کند، آن محتوا را از طریق شبکه بیت‌تورنت با دیگر کاربران سِنو به اشتراک می‌گذارد و ردپایی عمومی از آدرس IP دستگاه شما و محتوای دریافتی بر جای می‌گذارد. </p>

<h2>تماس با ما</h2>
<p>If you have any questions or suggestions about this Privacy Policy, do not hesitate to contact us at: support [at] ceno [dot] app.</p>
</div>
</section>
